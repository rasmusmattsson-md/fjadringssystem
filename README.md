I detta projekt ska ni undersöka fjädringssystemet hos hjuldrivna fordon. Ett fjädringssystem
är ett system som innehåller fjädrar och stötdämpare som kopplar samman ett fordon med dess
hjul. Fjädringssystemet tillåter att hjulen och bilchassit rör sig relativt varandra och har som
uppgift att bidra till både god väghållning och till att göra färden bekväm. För att designa
ett fjädringssystem som hanterar båda dessa uppgifter på ett tillfredställande sätt behöver man
hitta en kompromiss då uppgifterna till stor del är motstridiga. Förenklat uttryckt ger hård
fjädring goda väghållningsegenskaper medan mjuk fjädring ger hög komfort.
